Dopo aver lavorato come operaio in una fabbrica di Kiev dall'età di 17 anni il
giovane Andrej Kravčenko si unì subito al movimento rivoluzionario bolscevico
prima partecipando alla lotta con un gruppo partigiano e poi entrando nella
nuova Armata Rossa nei ranghi della 44ª Divisione fucilieri. Alla fine della
Guerra Civile, nel 1921 era già diventato comandante di un reggimento di
fanteria e venne quindi inviato prima a frequentare la scuola di fanteria di
Poltava e poi 1925 l'Accademia militare "Frunze". Dopo gli inizi nella fanteria
Kravčenko passò alle nuove truppe corazzate prima alla scuola carri di
Leningrado (creata dal famoso maresciallo Michail Tuchačevskij), quindi nel
1935 alla scuola delle forze corazzate di Saratov, dove ebbe modo di studiare
a fondo le nuove tattiche delle operazioni mobili (la cosiddetta "battaglia in
profondità" teorizzata dal generale Vladimir Triandafillov) e la tecnica e le
caratteristiche dei nuovi mezzi corazzati e motorizzati dell'Armata Rossa.

Dopo aver trascorso gran parte del 1939 in incarichi di stato maggiore a
Kujbyšev e a Penza, all'inizio della guerra russo-finlandese assunse il comando,
con il grado di colonnello, della 173ª Divisione motorizzata di fucilieri che
venne schierata nell'istmo di Carelia e partecipò ai duri combattimenti per
sfondare le solide difese finlandesi. Kravčenko si distinse alla guida della sua
divisione nella fase finale della guerra, nel marzo 1940, e ricevette per il
valore dimostrato l'Ordine della Bandiera Rossa[3]. Dopo la fine dei
combattimenti venne trasferito al Distretto Militare di Odessa dove ricevette
l'incarico prima di capo di Stato maggiore della 16ª Divisione carri a Kotovsk
quindi di capo di Stato maggiore del 18º Corpo meccanizzato, una delle nuove
formazioni mobili dell'Armata Rossa in fase di costituzione.