The Artist è una rivista di fumetti fondata nel 2001 dall'artista underground
milanese Ivan Manuppelli con Igor Mangano ed Emanuele Fossati.

Caratteristica peculiare di The Artist è la grande eterogeneità, sia di stili
che di autori. Si spazia infatti da fumettisti esordienti o semisconosciuti a
grandi nomi del panorama italiano ed internazionale. In alcuni casi le storie
sono disegnate a più mani, affidando ogni pagina ad un autore differente, o
facendo realizzare la stessa da più disegnatori, fondendo stili, a volte molto
diversi tra loro, di artisti che spesso non si sono mai neppure incontrati.

Fra i numerosi collaboratori che si sono succeduti nel corso degli anni
figurano artisti come Bruno Bozzetto, Osvaldo Cavandoli, Carlo Peroni
(Perogatt), Paolo Bacilieri, Maurizio Rosenzweig, Hunt Emerson, Mike Diana,
Luigi Corteggi, Sergio Ponchione, Alberto Ponticelli, Pat Moriarity, Massimo
Semerano, David Vecchiato, Stefano Zattera, Bill Wray, Fernando Caretta, Robert
Armstrong, Niccolò Storai, Giuliano Aloisi, Massimo Cavezzali, Geremia
Moscatelli, Danilo Loizedda, Alessio Spataro, Davide Boldrini, Tino Adamo,
Roberto Mangosi, Giuseppe Palumbo (fumettista), Stefano Obino, Piero Tonin,
Squaz, Massimo Giacon, alcuni autori de L'antitempo (Vito Manolo Roma, Andrea
Coccia e Rastabbello) e gli stessi Manuppelli (sotto lo pseudonimo di Hurricane
Ivan) e Fossati.

Hanno collaborato con la rivista anche alcuni artisti non direttamente legati
al mondo del fumetto, come il cantastorie siciliano Franco Trincale, l'artista
di strada Filippo Auti e il burattinaio argentino Adrian Bandirali.

Nel 2009 la rivista cambia nome e diventa "PUCK!". La presentazione ufficiale
della nuova testata avviene il 7 marzo a Bilbolbul, il Festival Internazionale
del Fumetto di Bologna. Pezzo forte del primo numero, un fumetto dedicato a
Osvaldo Cavandoli e alla sua Linea disegnato da 30 autori italiani: Bruno
Bozzetto, Carlo Peroni, Piero Tonin, Silver, Gino Gavioli, Leo Ortolani, Franco
Origone, Joshua Held, Sandro Dossi, Giorgio Rebuffi, Alberico Motta, Athos
Careghi, Giuseppe Festino, Carlo Squillante, Hurricane Ivan, Emanuele Fossati,
Roberto Mangosi, Laca, Andrea Valente, Nedo Zanotti, Athos Careghi, Sergio
Ponchione, Danilo Loizedda, Francesco Natali, Lucio Tomaz, Mauro Gariglio,
Fernando Caretta, Silvio Camboni, Maurizio Ercole, Claudio Acciari.

Nel novembre 2012, in occasione di Lucca Comics & Games, viene presentato "Puck
Comic Party", numero speciale della rivista che ospita un fumetto collettivo di
87 pagine realizzato da oltre 172 autori di tutto il mondo. Gli artisti hanno
lavorato alla stessa storia realizzando tre vignette ciascuno in totale
autonomia creativa. Unica regola: riprendere la storia dal punto in cui la si
era ricevuta dall'autore precedente, e consegnarla al successivo fornendo
un'indicazione sullo sviluppo narrativo per la scena seguente.

Nel 2014, con una presentazione ufficiale alla Libreria Esoterica di Milano,
si chiude definitivamente l'avventura editoriale di "PUCK!" con "Apuckalypse",
numero speciale pubblicato in italiano e in inglese che riunisce ben 115 autori
provenienti da tutto il mondo.