Nell'agosto del 2014 viene mandato in prestito al Mantova in Lega Pro dove
diventa un punto fermo del centrocampo del mister Ivan Jurić, suo compagno
di squadra ai tempi del Genoa. Il 16 novembre è decisivo con un suo gol nella
vittoria per 1-0 contro il Pordenone dedicando il gol agli alluvionati
chiavaresi. Il 3 dicembre in seguito a un'entrata molto violenta riceve 2
giornate di squalifica dal giudice sportivo. Si ripete l'8 marzo 2015
nella vittoria per 2-0 contro il Sassari Torres e l'11 aprile nella sconfitta
interna per 1-2 contro il Novara. Conclude la stagione quindi con 25 presenze e
3 gol. Il 17 luglio, dopo aver rescisso il contratto con l'Entella, firma un
contratto biennale con il Mantova. Nei successivi due anni conquista altre
due importanti salvezze; complessivamente con la maglia biancorossa mette
insieme 100 presenze e 3 reti superando quota 200 partite tra i professionisti.

Rimasto svincolato, il 1º settembre 2017 torna in Liguria firmando per la
Lavagnese in Serie D. Il 1º ottobre segna il suo primo gol in campionato nella
vittoria per 2-0 contro l'Argentina. Il 1º dicembre si svincola già dalla
squadra bianconera avendo collezionato 13 presenze e 1 gol.

Il 2 dicembre 2017 ritorna in Lombardia, rivestendo a distanza di qualche mese
la maglia del Mantova, nel frattempo ripartito dalla Serie D. Debutta da
titolare il giorno seguente nel pareggio esterno per 3-3 contro l'Union Feltre.
Gioca 20 partite compreso il play-off perso con l’Arzignano superando le 100
presenze con i virgiliani.