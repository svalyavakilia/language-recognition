Eleanor "Ellie" Arroway è la direttrice del "Progetto Argus," nel quale i
segnali provenienti dallo spazio e captati da una serie di radiotelescopi nel
Nuovo Messico vengono analizzati intensivamente per cercare l'intelligenza
extraterrestre (SETI).

Dopo un po' il progetto scopre effettivamente la prima comunicazione confermata
da esseri extraterrestri, la serie dei numeri primi fino al 261. L'autore
ipotizza che una sequenza di numeri primi sia un possibile primo messaggio
da intelligenza aliena poiché la matematica è considerata "un linguaggio
universale", e le procedure che producono tale sequenza sono sufficientemente
complicate da richiedere intelligenza per metterle in atto. Un'ulteriore
analisi del messaggio rivela che due messaggi supplementari sono codificati
all'interno di esso in forme differenti di modulazione del segnale radio. Il
secondo messaggio è una abecedario, una specie di manuale d'istruzioni che
insegna come leggere ulteriori comunicazioni. Il terzo è il messaggio vero e
proprio e contiene il progetto per costruire una macchina, che sembra essere
un genere di veicolo altamente avanzato, destinato ad ospitare un equipaggio
umano.

Una sottotrama vede Ellie interagire con una coppia di predicatori cristiani,
che dibatte in maniera informale l'esistenza di Dio. Applicando il metodo
scientifico, dichiara che "non esiste una prova schiacciante che Dio esista...
e non esiste una prova schiacciante che Dio non esista."

Dopo il tentativo delle due superpotenze (Stati Uniti e Unione Sovietica) di
costruire la macchina questa viene effettivamente costruita in Giappone ed
attivata, e trasporta cinque passeggeri - compresa Ellie - attraverso una serie
di wormhole in un luogo vicino al centro della Via Lattea, dove vengono a
contatto con i mittenti del messaggio. Molte delle domande dei viaggiatori
trovano risposta.

Al ritorno, i passeggeri scoprono che la loro esperienza, che soggettivamente
per loro era durata molte ore, sulla Terra era durata solo circa venti minuti,
e che tutta la loro registrazione video è stata cancellata, presumibilmente per
la smagnetizzazione dei supporti audio e video avvenuta durante il viaggio di
ritorno. Rimangono pertanto privi di prove del loro racconto.