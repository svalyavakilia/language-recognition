Nel 1768 la madre di Élisabeth si era risposata con un ricco gioielliere,
Jacques-François Le Sèvre e la nuova famiglia Le Sèvre/Vigée era andata ad
abitare a rue Saint-Honoré, di fronte al Palais-Royal. Nel 1770 Maria Antonietta
arrivò in Francia per sposare il Delfino. Nonostante vivesse, per ragioni
professionali, in un ambiente straordinariamente libertino, Louise-Élisabeth
era una virtuosa signorina piccolo borghese, tanto da rifiutare spesso le
richieste di ritratti che i mondani dell'epoca le facevano per incontrarla, ed
è sorprendente la facilità con cui trovò il suo posto nella società dei grandi
del regno.

Nel 1775 offrì due suoi ritratti all'Académie Royale, ottenendone in cambio
l'ammissione alle sedute pubbliche. Il 31 maggio 1783 fu ammessa alla Accademia
Reale di pittura e scultura (che divenne nel 1795 Académie des Beaux Arts),
insieme con la sua diretta rivale, Adélaïde Labille-Guiard. Il suo maestro fu
Gabriel Briard, pittore mediocre ma buon insegnante, che la presentò poi a
Horace Vernet, allora al culmine della sua fama. Ormai Élisabeth si guadagnava
da vivere facendo ritratti.

Il 7 agosto 1775 Élisabeth Vigée sposò Jean-Baptiste-Pierre Le Brun, pittore
sfaccendato (sfrutterà la celebrità della moglie e il glorioso cognome del suo
pro - prozio Charles Le Brun), giocatore accanito e altrettanto accanito
donnaiolo. Tuttavia Le Brun era anche un grande mercante di quadri, che fece
molto per la carriera della moglie. Il 12 febbraio 1780 Madame Vigée Le Brun
diede alla luce la prima e unica figlia, Jeanne-Julie-Louise. Si dice che
continuasse a dipingere anche durante le prime contrazioni e che a fatica si
decidesse a lasciare i suoi pennelli durante il parto.

Il successo continuò dopo la maternità: i suoi ritratti in cui i soggetti
femminili risultavano allo stesso tempo somiglianti e imbelliti le conquistarono
la simpatia e l'amicizia inseparabile di Maria Antonietta, che fece di lei la
sua pittrice preferita e ufficiale nel 1778, e fu in intimo e fedele contatto
con la corte prima e dopo la rivoluzione. Ebbe come allieva, verosimilmente, la
giovane Hortense Haudebourt-Lescot. Certo, il successo aveva il suo prezzo: la
familiarità con l'ambiente di corte generò sul conto di Madame Vigée Lebrun
pettegolezzi e vere e proprie calunnie che le attribuivano orge, dissipazione,
relazioni adulterine con tutta Parigi, esattamente come avveniva per la sua
protettrice Maria Antonietta. Le uniche liaisons che forse ebbe, furono quella
con il conte di Vaudreuil, già amante della favorita della regina, Yolande de
Polastron, duchessa de Polignac, e quella con Calonne, ministro delle finanze
che succedette a Necker nel 1783.